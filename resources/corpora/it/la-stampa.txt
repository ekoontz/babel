Dopo ventotto anni Ostana ha un cittadino neonato. Con Pablo salgono a
85 gli abitanti del piccolo paese nel Cuneese. Anche se solo 41 vivono
stabilmente, dodici mesi l’anno, lassù. Papà e mamma hanno voluto
portare Pablito subito a casa dopo il parto, avvenuto a Torino il 22
gennaio. Cinque anni fa Josè Berdugo Vallelago, 36 anni, castigliano
di Madrid, e Silvia Rovere, 41 anni, piemontese di Verzuolo, avevano
già in tasca il biglietto aereo per l’isola di Reunion, dove avevano
trovato lavoro. La notizia che il Comune di Ostana cercava i gestori
per un nuovo rifugio ha fatto fare una curva al loro destino. «Ero
incinta per la seconda volta – dice Silvia – e avevamo pianificato di
vivere l’anno della maternità nell’isola francese. In quei giorni
un’amica ci ha parlato del rifugio di Ostana: cercavano un
gestore. Abbiamo scritto un progetto e dal Comune ci hanno detto che
l’avrebbero affidato a noi. Ci siamo trasferiti in alta Valle Po e
oggi siamo felici di quella scelta. Anche se prima o poi andremo in
viaggio nell’isola tropicale».
